\chapter{Dansk Resumé}

\begin{otherlanguage*}{danish}


    Metoder som næste-generation sekventering i genetik og brugen af elektroniske journaler i sundhedsvæsenet har i løbet af de seneste år drastisk øget mængden af data. Nye laboratorieprotokoller har inden for arkæogenetik nu muliggjort sekventering af DNA som er millioner år gammelt. Med indførslen af elektroniske patientjournaler blev den tilgængelige mængde data øget kraftigt, hvilket har muliggjort brugen af moderne maskinlæringsmodeller. Tilsammen har disse moderne metoder ført til et øget behov for nye værktøjer til at analysere og fortolke denne enorme mængde information -- information som ser ud til at fortsætte med at vokse i størrelse i de kommende år. Denne afhandling fokuserer på udviklingen og brugen af moderne statistiske metoder på forskellig biologisk data.

    Indholdet af denne afhandling er delt op i fire dele baseret på hver sin artikel. I den første artikel introducerer vi en ny statistisk metode til analyse af DNA-skade i arkæogenetik. Vi er ikke bekendt med nogen tidligere metoder der er designet til at dække dette specifikke anvendelsesområde.
    Vi viser i artiklen at produktet af vores forskning, \metaDMG softwaren, er både hurtigt og præcist til at estimere DNA-skade -- selv med kun ganske lidt data (helt ned til kun 100 DNA-sekvenser). Dette viser at \metaDMG er et førende værktøj indenfor feltet til estimering af DNA-skade for både simple og komplekse arkæogenetiske datasæt

    I den anden artikel præsenterer vi en ny tilgang til at forudsige medicinske komplikationer efter en knæ- eller hofteoperation ved brug af moderne maskinlæringsmodeller. Brugen af maskinlæring er stadig forholdsvis ny indenfor anæstesi og dette er et første skridt i at anvende maskinlæring indenfor dette felt. Vi viser i artiklen at moderne maskinlæringsmetoder kan anvendes til at forudsige medicinske komplikationer med højere præcision end de klassiske metoder der ofte er benyttet inden for feltet.
    Vi finder en 9,7\% forbedring i præcision og 1,6 procentpoint forøgelse i arealet-under-ROC-kurven når man sammenligner maskinlæringsmodellen med en logistisk regression. Vi viser yderligere at metoder relateret til model-forklaring ikke blot kan bruges til at forstå modellens inderste dele, og dermed selve risikoforudsigelserne, men også kan hjælpe lægerne i deres beslutningsproceser.

    Vi beskriver i den tredje artikel hvordan rumlige uensartetheder påvirker de teoretiske forudsigelser af en epidemikurve, hvis man baserer sine forudsigelser på data fra den tidlige fase af en epidemi. Vi udviklede i samarbejde med Statens Serum Institut en agent-baseret model. Denne model var bygget på de klassiske SIR-modeller som ofte er anvendt i epidemiologien. Brugen af agent-baserede modeller tillod os at modellere spredningen af sygdom i den danske befolkning og introducere komplekse interaktionsmønstre mellem agenterne i form af uensartetheder baseret på geografisk tæthed. Vi fandt at forudsigelser baseret på SIR-lignende modeller overestimerer det maksimale antal samtidig smittede, og det samlede antal smittede, med en faktor to, hvis man kun kigger på data fra den tidlige fase af en epidemi.

    Alle levende celler deler det samme DNA, dog er der stor forskel på hvilke gener som hver enkel celle rent faktisk udtrykker. Mekanismerne bag denne genregulering og dæmpningen af specifikke gener er stadig ikke forklaret fuldstændig, men man ved at den fysiske struktur af cellekernen spiller en stor rolle. Især dæmpnings- og reperationsfokusserne i cellekernen er særdeles vigtige i denne sammenhæng.  I den fjerde artikel analyserer vi disse fokusser ved hjælp af Bayesiansk inferens baseret på diffusionsmodeller. Ud fra dette måler vi diffusionskoefficienterne af fokusserne, hvilket kan bruges til at beskrive de fysiske processer som ligger til grund for skabelsen af fokusserne.


\end{otherlanguage*}